মূর্খের সহিত সংসর্গকারী ব্যক্তির দীর্ঘকাল অনুশোচনা করিতে হয়। সর্বদা শত্রুসহবাসের ন্যায় মূর্খের সহবাস দুঃখজনক এবং পণ্ডিতের সহবাস পরমাত্মীয় সম্মেলনের ন্যায় সুখকর। তদ্ধেতু, চন্দ্র যেরূপ নক্ষত্রপথ অনুসরণ করে তদ্রূপ তোমরাও প্রজ্ঞাবান, শাস্ত্রজ্ঞ, শীলবান, ধুতাঙ্গ ব্রতসম্পন্ন, আর্য, মেধাবান, সৎপুরুষের অনুসরণ করিবে। (ধর্মপদ-২০৭-২০৮)

বুদ্ধের প্রশংসিত ধুতাঙ্গব্রত পালনের অষ্টবিংশতি গুণ

[মিলিন্দ রাজার প্রশ্নে চারি প্রতিসম্ভিদা-সম্পন্ন ষড়াভিজ্ঞ অর্হৎ পরম পূজনীয় নাগসেন ভন্তের উত্তর]

(১) ধুতাঙ্গ পালনকারীর জীবিকা পরিশুদ্ধ হয়। (২) ফল সুখপ্রদ হয়, (৩) জীবন নির্দোষ হয়, (৪) পরকে কোনো কষ্ট দেয় না, (৫) তিনি নির্ভয় থাকেন, (৬) কাহাকেও পীড়ন করেন না, (৭) একান্তভাবে বর্ধিত হয়, (৮) তাহার পরিহানি হয় না, (৯) অমায়িক হন, (১০) ধুতাঙ্গ উহার পালনকারীকে রক্ষা করে, (১১) ধুতাঙ্গ পালনকারী যাহা ইচ্ছা করেন তাহা লাভ করেন, (১২) ধুতাঙ্গব্রতী সকল প্রাণিকে দমন করেন, (১৩) ধুতাঙ্গ সংযমের সহায়ক, (১৪) ধুতাঙ্গ ভিক্ষু জীবনের অনুকূল, (১৫) ধুতাঙ্গব্রতী কাহারও উপর আশ্রিত থাকেন না, (১৬) ধুতাঙ্গব্রতী মুক্ত স্বচ্ছন্দ মনে থাকেন, (১৭) ধুতাঙ্গ সাংসারিক রাগ ক্ষয় করে, (১৮) দ্বেষ বা হিংসা ক্ষয় করে, (১৯) মোহ ক্ষয় করে, (২০) ধুতাঙ্গ পালনকারীর অভিমান থাকে না, (২১) কুচিন্তা সমুচ্ছেদ হয়, (২২) সংশয় বিদূরিত হয়, (২৩) অকর্মণ্যতা ধ্বংস হয়, (২৪) অসন্তোষ পরিত্যক্ত হয়, (২৫) সহিষ্ণুতা বৃদ্ধি পায়, (২৬) ইহার পুণ্য অতুলনীয় হয়, (২৭) ইহার পুণ্য অনন্ত হয়, এবং (২৮) ধুতাঙ্গ সর্ববিধ দুঃখকে ক্ষয় করিয়া নির্বাণে উপনীত করে। মহারাজ, ধুতাঙ্গের এই অষ্টবিংশতি যথার্থ গুণ আছে, যে সকল গুণের জন্য ধুতাঙ্গসমূহ সকল বুদ্ধের দ্বারা প্রশংসিত ও প্রত্যাশিত হয়। ( ধুতাঙ্গ কথা প্রশ্ন-মিলিন্দপ্রশ্ন)